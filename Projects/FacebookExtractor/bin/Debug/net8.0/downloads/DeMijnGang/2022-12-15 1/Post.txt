Post date: 15-12-2022 15:03:28
Post content: De Mijngang is gevestigd in het voormalige OVS gebouw, de ondergrondse vakschool voor mijnwerkers. Deze wij sinds kort in ons beheer hebben.

Op dit moment zijn wij het gebouw gedeeltelijk zo goed als mogelijk terug aan het brengen in zijn oorspronkelijke staat. Een stukje nostalgie daar houden wij van. 
Er zal een dagbesteding met moestuin etc. gevestigd worden evenals er plannen zijn om in de kantine een gezellige ruimte te maken voor (alleenstaande/eenzame) ouderen. Tevens zal er plek komen voor verenigingen in de buurt en kunnen er ruimtes los gehuurd worden. 
Wij zijn altijd op zoek naar vrijwilligers uit de buurt deze het leuk lijkt om het samen met ons op te knappen en een mooie toekomst te geven.

Een stukje geschiedenis van het gebouw:

Begin 1949 is het nieuwe schoolgebouw van de OVS van de ON1 in gebruik genomen naar een ontwerp van de ON-architecten Flohil en Stevens en het lag aan de Huskensweg. Bij de keuze van de bouwstijl is met afgeweken van de gebruikelijke vorm van een schoolgebouw. Dit gebouw deed namelijk denken aan een oude Limburgse boerderij, een poging om de verbondenheid van het mijnbedrijf met het oorspronkelijke landbouwkarakter aan te duiden. Als men door de hoofdingang naar binnenging, viel meteen de ondergrondse sfeer van een mijnbedrijf op, de zijwanden waren namelijk opgebouwd uit steenlagen van verschillende kleur en hiermee werd de laging van gesteenten in het ondergrondse bedrijf aangegeven. De bogen in de gangen die op gelijke afstand van elkaar stonden, hadden de vorm van de ondersteuning in de ondergrondse galerijen. Aan weerszijden van de ruime binnenplaats, met in het midden de vlaggenmast, bevonden zich de werkplaats en de gymnastiekzaal. Schaftlokaal, toilet en douche-cellen, verwarmde kleedkamers, bergruimten enz, waren ordelijk om deze twee belangrijke onderdelen van de opleiding heen gebouwd. Aan de voorkant van het gebouw aan de Huskensweg lagen twee ruime klaslokalen, een voor algemeen vormend onderwijs en een voor onderricht in de mijnbouwkunde alsook een vergaderzaal. De Limburgse kunstschilder Eugene Eggen uit Oirsbeek had tegen de achterwanden van deze lokalen symbolische wandschilderingen aangebracht die op de mijnarbeid en de mijnwerker waren gebaseerd. In de voorgevel van het gebouw stond in een nis een beeld van Sint Barbara naar het ontwerp van de Heerlense kunstenaar Harrie Stump die als leraar in de boetseerkunst aan de opleiding verbonden was. De stenen poort aan de achterzijde van het gebouw gaf toegang tot de steenberg. De leermijn in de steenberg moest toen nog worden aangelegd. Er zou ook nog een sportveld naast het gebouw komen. Met dit fraaie gebouw beschikte zowel de ON1 als de ON2 over twee opleidings-instituten die vooraan stonden in de rij van Nederlandse vakscholen. Het schoolgebouw van de ON 2 werd op 27 april 1948 bij het bezoek van Prinses Juliana officieel in gebruik genomen.

Bron: gluckauf.nl